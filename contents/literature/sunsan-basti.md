**- अमृत घिमिरे ‘रन्जित’**


**“सुनसान छ गाउँ, उराठलाग्दो छ सहर”**


 


हाम्रो पालामा यस्तो हुन्थ्यो, तिमीहरूको पालामा यस्तो छ भनेर भन्न सुहाउने गरि बुढेसकाल लागेकै त होइन। दोस्रो दशकको मध्यम विन्दुको रेखा वरिपरि नाच्दै गरेको एक युवकको अनुभव नै सम्झी हेरौँ यसलाई। विगतका केही दशकका अचम्मै सँग परिवर्तनहरू आए यो देशमा। राजनीतिक परिवेशबाट हेर्ने भने त कुनै सानो लेखको खेस्रा झैँ भएको छ देश। डटपेनले लेख्न पुगिएछ सायद, मेट्न मिलेन। यसैले केर्दै अर्को अभ्यास कस्तो हुन्छ भनी प्रयोग गर्ने थलो बनेको छ देश। 


यिनै अनुसन्धानको उपज होला सायद, कुनै एउटा भिरालो डाँडामा दुई चार खम्बाले धानेको एउटा टहरो झैँ अस्थिरताको गीतमा नाचिरहन्छ देश। अलि पर हेर्छ कसैले, हेर त उसको घर त झुप्रो नै सही, बारीमा चट्ट मिलेर अडिएर बसेको त छ उ। अनि अर्को तिर हेर्छ, एउटा महलभरि कोत देख्छ। अनि मनमनै उसलाई म किन यसरी अन्योल भविष्यको कम्पनमा बसिरहेछु होला भन्ने लाग्छ।  छेउछाउको गाउँहरू बाट अलि स्थिर देखिएको सहर तिर छिर्न थाल्छ जमात। जब सहर छिर्छ, बिचमा अलि बढि भविष्य देख्छ अनि राजधानी भन्दै हाम फाल्न थाल्छ उ। टाढाबाट सुविधामात्रै देखेर आएको उ, नजिकबाट फोहोर पनि नियाल्न थाल्छ। अनि बाहिरिन्छ उ सुविधा र स्थिरताको कोत खोज्दै, कोही अमेरिका त कोही अस्ट्रेलिया। 


फर्किएर हेर्दा गाउँ त सुनसान भै सकेछ। सहर उस्तै उराठलाग्दो छ, विदेशिने सपनाको बादलले ढाकेर।


  
सँगै हुर्किएका एकाध साथी बाहेक आफ्नो गाउँमा अरु कोही भेटिनै छाड्यो। कोही काठमाडौँ त ज्यादातर विदेशिन पुगेका छन्। युवाहरूको कमीमा यो ठाउँ किन बनेन भनेर कारण खोज्नु पनि अर्थहीन हुन पुगेछ । अहिले पदमा पुगेकाहरू सँग देश बनाउने कुनै योजना नै छैन, हुन्थ्यो त अहिले सम्म कार्यान्वयनमा आइसक्थ्यो कुनै हद सम्म भएपनि। अलिकति नयाँ योजनाको आशा राख्न सकिने भनेकै युवा जमात देश नै छाडेर बाहिरिएका छन्। उनीहरू फर्केर देश आइपुग्दा जुन जोस र जाँगर हुन्छ, त्यो सब सेलाइ सक्छ। अनि देश जहाँको त्यहीँ। 


  
 देशमा राम्रो नेतृत्व छैन। यसकारण देशमा राम्रो सेवा सुविधा अनि स्थिरता छैन। देशमा स्थिरता छैन र त देशमा बस्न चाहने देश बनाउन खोज्ने युवा छैनन्। देशमा युवा नै छैनन् र त राम्रो नेतृत्व छैन। कुखुरा पहिले कि अण्डा पहिले भनेझैँ एउटा चक्रव्यूहमा फसेको छ यो देश। यो जालो, यो चक्र टुट्छ कहिले र देश बन्छ भन्ने पर्खाईमा छु म।


  
समाधान अब के त यसको? अहिले बाहिर जान्छु भनेको साथीलाई नजा, देशमै बस् भनेर भन्दा उसले किन बस्ने भनी सोध्यो भने दिने उत्तर छैन आफूसँग। आफ्नो देश, आफ्नै हुन्छ भनी भावनात्मक एउटा वाक्य बाहेक अरु केही बोली फुट्ने छैन। समस्या नै यही छ। 


  
हाम्रो देशमा स्रोत र साधन नभएको होइन, स्रोत परिचालन गर्ने पद्धति नभएको हो। यो पद्धति बसाल्न एक चोटी नेतृत्व वर्ग फेर्नै पर्छ। राजनीतिमा नयाँ पुस्तालाई बागडोरको हस्तान्तरण जबसम्म हुँदैन, देश बन्दै बन्दैन। एकचोटी सबै नयाँ पुस्ता, नयाँ सोचलाई पार्टीको चिन्हलाई वेवास्ता गरि जिताएर पठाऊँ, परिवर्तन अवश्य आउँछ। पुरै नेतृत्व र सदन जनताले परिवर्तन गर्ने आँट गर्छन भन्ने सन्देश एक चोटी पुर्याउन सक्नुपर्छ। सचेतना स्वत: आउँछ।


  
अर्को अदालत, मिडिया, विद्यालय, क्याम्पस, कर्मचारीतन्त्र सबै ठाउँहरू बाट राजनीतिक आस्थाहरू हटाएर हेरौँ। परिवर्तन कसो नआउला र। यतिका प्रयोग अभ्यास गरिहाल्यौँ, एउटा यो अनुसन्धान गरेर हेर्ने कि?

