**- अमृत घिमिरे ‘रन्जित’**


विरोधको लागी भनि विरोध यहाँ गर्नेहरु पनि उस्तै छन,  
विना अध्ययन संसदमा विधेयक भर्नेहरु पनि उस्तै छन,


ठुला ठुला अक्षरमा छापिदिन्छन् हेडलाईन यहाँ,  
हेडलाईन पढी विद्वान वर्गमा पर्नेहरु पनि उस्तै छन,


न त बिधेयक पढ्ने नै फुर्सद छ कसैलाई आखिर,  
सुनेकै भरमा त्यो भ्रमलाई छर्नेहरु पनि उस्तै छन,


चर्को चर्को बोलिदिन्छ आँखै चिम्लिएर उसले,  
पत्याई हर कुरा उसका सडक झर्नेहरु पनि उस्तै छन,


विदेश जान्छन् केही चलन देखेर आउँछन् नयाँ  
विचका सारा खुड्किला यसै तर्नेहरु पनि उस्तै छन,


हल्लै हल्लाको भरमा चलेको छ रे देश यहाँ  
कहिले यता कहिले उता यसै सर्नेहरु पनि उस्तै छन,

